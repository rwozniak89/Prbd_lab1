        Wesoły jestem, wesoły
        i śmieję się do łez;
        choć jesień już na poły,
        kwitnący czuję bez.

        Wesoły jestem, jary,
        choć idą czasy burz; -
        widzę z otuchą wiary
        kwitnących ogród róż.

        Wesoły jestem, świeży - - -
        - cóż to? na marach trup?
        To ciało tylko leży,
        lecz duch jak ognia słup.

        Wesoły jestem, młody,
        już zbywam zbytnich piór,
        już idę w krąg swobody,
        już słyszę gwiezdny chór.

        Już słyszę, biją dzwony
        wysoko w niebios strop -
        trup dawno pogrzebiony -
        duch niesie pełny snop.

        Ach, któryż jestem żywy,
        czy ten, co leci wzwyż -
        czy ten, co zmarł szczęśliwy,
        ściskając w dłoni krzyż - ?

        Czy ten, co skrzydeł loty
        przez żywot miał związane -
        czy ten, co ciska groty
        o krzemień gwiazd krzesane - ?

        Czy ten, co legł przykryty
        kirami i całunem -
        czy ten, co mija szczyty
        i drogę tnie piorunem - ?

        Czy ten, co legnie zmożon
        przed świątyń własnych progiem
        czy ten, co niezatrwożon
        na Sąd ma stanąć z Bogiem - ?

        O, chcą, ode minie chcą,
        by hart był zawsze w sile,
        by wciąż ich wzruszał łzą,
        podniosłą łzą na chwilę.

        By hart był w dźwięku słów,
        by jęk był pełen siły,
        by dreszczem wstrząsnął znów
        i żywych, i mogiły.

        Lecz nie spostrzegli snadź,
        żem dość już chyba gadał,

        by siłę Chóru znać,
        by Chór mi odpowiadał.

        Więc dzisiaj muszę rzec
        tym, co w mym Chórze żyli,
        niech wiersze rzucą w piec,
        bo oni się - - gapili.

         

                Stanisław Wyspiański
                Sierpień 1905


